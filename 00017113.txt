    Anadolu dağlarının "bitki avcısı": Prof. Dr. Turhan Baytop  
  Turhan Baytop, Türkiye'nin florasını ve tıbbi bitkilerini belirlemek için bilgi ve örnek toplamak amacıyla, Anadolu dağlarında 56 yıl boyunca yaptığı 170 kadar araştırma gezisiyle 10748 bitki örneği toplamış, 4 000 renkli fotoğraf çekmiş bir "bitki avcısı".  
  Nalân Mahsereci   Turhan Baytop, Türkiye'nin florasını ve   tıbbî  bitkilerini belirlemek için bilgi ve örnek toplamak amacıyla, Anadolu dağlarında 56 yıl boyunca yaptığı 170 kadar araştırma gezisiyle 10748 bitki örneği toplamış, 4000 renkli fotoğraf çekmiş bir "bitki avcısı". Anadolu dağlarından topladığı 29 bitki örneği bilim için yeni, yani dünyaya ilk kez onun tarafından tanıtılmış. Türkiye'nin   tıbbî  bitkileri ve florası hakkında 100 kadar araştırması var. Baytop'un üzerinde çalıştığı bir diğer alan, Türk Eczacılık Tarihi. Türkiye'deki ilk Eczacılılık Tarihi Müzesi'ni, 1960 yılında, kişisel koleksiyonundan oluşan çekirdekle kurmuş.  
  Baytop 20 Haziran 2000'de 80 yaşını dolduracak; 1987 yılında yaş haddi nedeniyle devlet onu emekli etmiş, ama o kendini çalışmalarından emekli etmiyor. Şu sıralar, Osmanlı döneminde yetiştirilen güller üzerine bir çalışma yapıyor. Bu  aklı ve bilinci dinç bilim adamımızı ve çalışmalarını okurlarımıza tanıtmak istedik. Ruken Kızıler arkadaşımız, Turhan ve Asuman Baytop'la yaptığımız söyleşiye katıldı ve fotoğrafları çekti.  
   Bitkilere merakı babasından geçmiş    Ömer Turhan Baytop, 20 Haziran 1920'de Üsküdar'da doğmuş. Babası, Harput doğumlu Topçu Albay Mehmet Emin Baytop, annesi Üsküdar doğumlu Emine Meliha Baytop. Firüzan isimli bir kızkardeşi var.  
  Turhan Bey, Anadolu'yu dolaşmaya babasının görevi nedeniyle daha çocukken başlamış. Bitkilere merakının babasından geçtiğini düşünüyor. Görevi nedeniyle birlikleri, dolayısıyla dağları gezen babasının, bir keresinde ona Dumlu Dağları'ndan   lâle  örnekleri getirdiğini anımsıyor.  
  Baytop Erzurum Lisesi'ni bitirdikten sonra, 1941 yılında İstanbul Tıp Fakültesi Eczacı Mektebi'ne girmiş. Okulda ilgisini en çok Ord. Prof. Dr. Alfred Heilbronn tarafından verilen botanik ve Doç. Dr. Mehpare Başarman tarafından verilen farmasötik botanik derslerinin çektiğini söylüyor. O zamanlar İstanbul Üniversitesi'nin bünyesinde, Hitler Almanyası'ndan kaçan çok sayıda Alman bilim insanı bulunuyor. Prof. Heilbronn da onlardan biri. Heilbronn derslerde Anadolu florası üzerine çalışan birçok yabancı gezgin ve   âlimden , onların bilime yaptıkları katkılardan söz edermiş. Anlatılan kişiler arasında hiçbir Türk araştırmacının adının geçmemesi, başta Baytop olmak üzere öğrencileri üzüyormuş. Yine Heilbronn'un ders kitabı olarak okutulan  İspençiyari Nebatat  isimli kitabında da hiçbir Türk araştırmacının adı geçmiyormuş. Öğrenciler, Heilbronn'un Alman olduğu için, kasıtlı olarak Türkler'den söz etmediğini düşünüyorlarmış.  
  Baytop, "Anadolu halkının, en az 50000 yıldan beri   yabanî  bitkileri gıda ve ilaç olarak kullanmasına karşılık, Osmanlı dönemi nebatat hocaları Anadolu'nun   yabanî  bitkileri ile hemen hemen hiç ilgilenmemişler. Fransız yazarlardan yaptıkları çeviriler ile hazırladıkları kitaplarındaki bilgileri ezberletmekle görevlerini yaptıklarına inanmışlar. Bu dönemde görev yapmış nebatat hocaları tarafından bulunmuş veya isimlendirilmiş hiçbir yeni bitki yoktur. Bu nedenle döneminde Doğu bitkileri için tek önemli kaynak olan, Cenevreli botanikçi Edmond Boissier'in 5 ciltlik anıtsal eseri  Flora Orientalis 'de kayıtlı 11681 bitki türü içinde, tek bir Türk adı geçmez" diyor.  
   Bitki toplamaya henüz öğrenciyken başlar    Baytop, bitki örnekleri toplama çalışmalarına, henüz eczacılık mektebinde öğrenciyken Eylül 1943 yılında Palandöken Dağı'nda başlar. Babası o sıralar Erzurum'da görev yapmaktadır. Palandöken Dağları'na görevli gidecekleri bir gün, arabada yer olduğunu, isterse gelebileceğini söyler oğluna. Turhan Bey sevinçle kabul eder: "Palandöken Dağı tamamen çıplak ve alpin çayırlarla kaplıydı. Etrafta çiçekli bitki görünmüyordu. Bir süre sonra Kurt Çeşmesi ya da Dadaş Çeşmesi denen bir çeşmenin yanında durduk. Eylül ayı olmasına karşılık çeşmenin etrafı buzla kaplıydı. Etrafı gözlerken bir çayırlıkta güneş altında parıldayan bir Crocus (Çiğdem) topluluğu gördüm. Bir miktar örnek topladım. Çiçekler süt beyazı renkliydi, periant parçalarının her birinin dip kısmında iki sarı leke bulunuyordu. Bu gezide topladığım ilk örnek, Anadolu Dağları'nda topladığım ilk türdür ve kişisel herbaryumumda 1 numaralı örnek olarak korunmaktadır."  
  Baytop, Eczacılık Mektebi son sınıftayken artık boş zamanlarının tümünü Süleymaniye'deki Nebatat Enstitüsü'nün bahçesinde veya kitaplığında geçirmeye başlamıştır. Nebat biyolojisi ve farmasotik botanik derslerinde gördüğü Türkiye bitkilerini yakından tanımak istemektedir. Çalışmalarının resmi bir izne dayanmasının uygun olacağını düşünerek, önce Enstitü'de doçent olan Mehpare Başarman'la, sonra Prof. Heilbronn'la görüşür. Heilbronn, Baytop'un   fahrî  olarak çalışmasını kabul eder ve İstanbul civarında yetişen  Ephedra campyloda  türü üzerine araştırma yapmasını önerir. Baytop ertesi gün Enstitü'ye yerleşmiştir.  
  Haziran 1945'te eczacılık diplomasını aldıktan sonra, askere gider. Askerlik görevini yaptığı 52. Tümen Sıhhiye Bölüğü, Hadimköy civarındaki Yassıviran'dadır. Burada kaldığı 10 ay içinde bölgede geziler yaparak bitki örnekleri toplar ve tayin edebildiği türlerin listesini yayımlar. Bu ufak çalışma Türkiye bitkileri üzerine yayımladığı ilk araştırmasıdır. Sonra   Askerî  Tıbbiye Okulu revir eczacılığına atanır ve 1947 yılında eczacı teğmen olarak terhis olur.  
  1948 yılında Eczacı Okulu Farmakognozi asistanlığına tayin olur ve Heilbronn yönetiminde başladığı "Epheydra campylopoda C. A. Mey.'in morfolojik, anatomik ve kimyasal karakterleri" isimli tezi ile doktor unvanını alır. 1951-52 arası Paris'tedir. Paris Eczacılık Fakültesi Farmakognozi kürsüsünde, görgü ve bilgisini arttırmak için çalışmıştır. 1952'de "Anadolu meyan kökü ve meyan balı üzerinde farmakognostik araştırmalar" isimli tezi ile farmakognozi dalı üniversite doçenti unvanını almış, 1953 yılında da İstanbul Tıp Fakültesi Eczacılık Okulu farmakognozi eylemli doçentliğine atanmıştır.  
  1953 yılı aynı zamanda, yine farmakognozi kürsüsünde kendisi gibi doçent olan Asuman Hanım'la evlendiği tarihtir. Asuman Hanım, Turhan Bey'in Anadolu dağlarındaki "avlanma gezileri"nin en sadık eşlikçisi olacak ve bu gezilerde toplanan bitki örneklerinin hemen tümünü tayin edecektir. Çift ayrı ayrı ve beraber çok sayıda araştırma gezisi yaparlar. Feza ismini verdikleri bir kızları olur. Feza Günergun, bugün İÜ'nde Bilim Tarihi Bölümü profesörü olarak görev yapmaktadır.  
  Turhan Baytop, 1963'te "Amni visnaga Lam. (Dişotu) bitkisinin meyveleri üzerinde araştırmalar" başlıklı tezi ile profesörlüğe yükselir. Aynı yıl, İstanbul Eczacılık Fakültesi dekanlığına seçilir. Emekliye ayrılana dek, değişik tarihlerde bu görevi 5 ayrı dönem yürütecektir. 1969 tarihinde Eczacılık Fakültesi Farmakognozi Anabilim Dalı Başkanlığı'na seçilir.  
  1987'de yaş haddi nedeniyle emekli olur. Ama 1996 yılına kadar, eczacılık fakültesi öğrencilerine verdiği Eczacılık Tarihi ve Deontolojisi derslerine devam eder.  
   56 yıl sonra araştırmalarına ilk başladığı yerde son verir    Turhan Baytop, akademik hayatı boyunca ve emekli olduktan sonra bitki avlamayı sürdürür. Taa ki 16 Mayıs 1999 Pazar gününe dek. Bu tarihte, 1943 yılında bitki toplama çalışmalarına başladığı Palandöken Dağı "avlağını" (kendi deyimiyle) tekrar ziyaret eder. Bu geziyle, Anadolu Dağları'nda yaptığı örnek toplama çalışmalarına, 56 yıl önce başladığı yerde son vermiş olur.  
  Baytop gezilerdeki amacının halkın kullandığı bitkileri yerli ad ve kullanışları ile saptamak,   tıbbî  ve zehirli olanları belirlemek, Türkiye'de yetişen her türlü bitkilerden ve özellikle soğanlı olanlardan örnekler toplamak ve bunları İstanbul'daki bahçesinde yetiştirmek, aktarlarda ve yöresel pazarlarda satılan yerli ve yabani bitkileri tanımak olduğunu söylüyor.  
  Turhan Baytop'un Anadolu'nun her köşesinden topladığı 10748 örnek, Asuman Baytop tarafından kurulmuş olan İstanbul Eczacılık Fakültesi Herbaryumu'nda (İSTE) korunuyor. Çift olan örneklerin bir bölümünü, çalışmaları Prof. P. H. Davis tarafından yürütülen  Flora of Turkey 'in hazırlanmasına katkıda bulunmak amacıyla, Edinburgh ve Kew herbaryumlarına göndermişler. Katkıları nedeniyle,  Flora of Turkey 'in 8. cildi, Asuman ve Turhan Baytop'a ithaf edilmiş.  
  Araştırma gezileri sonunda 1300 kadar bitki türüne ait yaklaşık 4000 Türkçe bitki adı saptanmış. Bu bitki adları, Turhan Baytop'un hazırladığı Türk Dil Kurumu tarafından yayımlanan  Türkçe Bitki Adları Sözlüğü 'nde yer almış. Yine bu geziler sonunda saptanan 160 kadar zehirli bitki türü ve bunlar hakkında toplanan bilgiler, Turhan Baytop, Asuman Baytup, Afife Mat ve S. Sun'un birlikte hazırladıkları  Türkiye'de Zehirli Bitkiler, Bitki Zehirlenmeleri ve Tedavi Yöntemleri  başlıklı kitapta yayımlanmış.  
   İlk onüç yıl yeni bir tür "avlayamaz"    Baytop, 1956 yılına dek yaptığı gezilerde yeni bir tür "avlayamadığını" söylüyor: "Yüksek bir dağın tepesinde veya bir orman altında tanımadığım bir tür yakalıyor, bunun yeni bir tür olduğunu sanıyor, fakat kısa bir araştırma sonunda bulduğum türün benden çok önce aynı yerden toplanarak isimlendirilmiş olduğunu anlayarak üzülüyordum. Yani yeni tür avında daima geç kalıyordum!"  
  Bu heyecanlı bekleyiş,  Flora of Turkey  için Astragalus cinsini işleyen Dr. Chamberlain ve Mathews isimli iki araştırıcının, Turhan Baytop'un 9 Ağustos 1956 günü Van-Çatak arasında topladığı bir geven türünü,  Astragalus baytopianus  adı altında yeni bir tür olarak yayımlamaları ile son bulur. Baytop'un bilim dünyasına tanıttığı 29 yeni türün 11 tanesi, Palandöken Dağı'ndaki ilk bitki toplama gezisinde bulduğu Çiğdem (Crocus) türlerinden. Bu da onun bu türe olan tutkusunun göstergesi.  
  Asuman Baytop'un hazırladığı, Turhan Baytop'un araştırma gezilerini yaptığı yerleri ve tarihleri gösteren listeye baktığınızda; Turhan Bey'in Anadolu'da neredeyse adım atmadığı yer kalmadığını düşünüyorsunuz. 170 kadar araştırma gezisi yapmış. Üstelik bu listede Turhan Baytop'un İstanbul ili içinde   günü birlik  yaptığı geziler gözükmüyor. Turhan Bey'in kimi "avlaklara" birçok defa gitmesi gerekmiş. Örneğin Trabzon-Artvin yöresine tam 16 defa gitmiş. Bunun nedeni ya aradığı bilgi ve türleri ilk gezilerde elde edememesi ya da bölgede değişik mevsimlerde ortaya çıkan bitkileri tanımak istemesi.  
   Cahil otelci ve aydın öğrenci!    Turhan Baytop'un gezilere ilişkin anısı çok. 1969 tarihinde, Trabzon bölgesine yapılan bir gezide Hamsiköy'e uğrar. O zamanlar Hamsiköy'de genellikle kamyon şoförlerinin gecelediği 3 otel vardır. Turhan Bey kaldığı otelin sahibine Zigana Dağı ve İstavrozköy bölgesini gezmede kendisine yardımcı olacak bir rehber aradığını söyler. Otel sahibinin yanıtı, "Hoca, müşteri her zaman var. Sen yılda bir geliyorsun. Zaten gündüzleri kimse uğramaz. Yarın sabah ben oteli kapatırım ve birlikte gideriz" olur. Gerçekten de ertesi sabah otelin kapısını birlikte kilitler, bütün gün Zigana Dağı'nı dolaşırlar.  
  Yine Hamsiköy'de lokantacılardan birinin ziraat fakültesinde öğrenci olan oğluyla tanışır. Bu gence Zigana Dağı'na yapacağı geziye katılmasını önerir. Genç ona, "Bana kaç para yövmiye vereceksin?" diye sorar. Turhan Bey, gezinin masraflarını kendi maaşı ile karşıladığını, yövmiye verebilecek bir durumda olmadığı söyler. Genç, geziye gelmez. Turhan Bey, bu iki olayı "İşte cahil bir otelci ile üniversite öğrencisi olarak aydın bir kişi arasındaki fark!" diye yorumluyor.  
  Turhan Bey'e gezilerinde, yöredeki eczacılar; botanik, farmakognozi, ziraat, zooloji gibi farklı uzmanlık alanlarından akademisyenler; aktarlar, yerli-yabancı bitkilere ilgi duyan çok sayıda insan eşlik etmiş. Baytop,  Anadolu Dağlarında 50 yıl  adlı kitabının  Bitki Avlama Gezilerine Katılanlar  adlı bölümünde, gezilere katılanlar hakkında tek tek bilgi veriyor ve yardımların tümüne içtenlikle teşekkür ediyor.  
   Fakülte şoförü yalnızken de bitki toplar!    Gezi eşlikçilerinden İÜ Eczacılık Fakültesi şoförü Seyit Ünsal'ı özellikle anıyor Baytop. 18 yıl Edirne'den Kars'a kadar birlikte dolaşmışlar. Seyit Ünsal'ın becerisi ve dikkati sayesinde, geçilmesi güç yolları tehlikesizce aşarak dağların doruğuna ve yayla köylerine çıkabilmişler. Baytop "Bir insanın karakter ve değerini, yaşanan olaylar ve şahsın bu olaylar karşısındaki tutum ve davranışını görerek anlayabilirsiniz" diyor ve Ünsal'la ilgili birkaç anısını anlatıyor:  
  "Anadolu'nun bazı uzak bölgelerine tertiplenen gezilerde biz uçakla dönerdik, toplanan materyali Seyit sonradan araba ile İstanbul'a getirirdi. Yani Seyit bazı yolları tek başına almak zorunda kalırdı. Dikkate değer nokta, Seyit'in bu tek başına yaptığı geziler sırasında "Ben şoförüm, görevim araba ile materyali Van'dan İstanbul'a götürmektir" düşüncesine kapılmayıp, yol boyunca görüp dikkate değer bulduğu bitkileri "Belki Asuman Hoca'nın işine yarar" düşüncesiyle toplayıp, etiketleyip, prese koyması ve İstanbul'a dönüşünde topladığı örnekleri bize vermesi."  
  Baytop, "Ünsal'ın bu davranışlarının değer ve anlamı, bazı öğretim üyelerinin yardımcılarıyla birlikte çıktıkları yaz tatillerinde, bitkiyle ilgili konularda konuşanlara belirli bir miktar para cezası verme konusunda kararlar almaları ile kıyaslandığında, daha iyi anlaşılacaktır" diyor.  
  Turhan Bey'in, bazı bitki örneklerini toplamak için Doğu Anadolu'ya gitmesi gerekir. Bu sırada Seyit Ünsal emekli olmuştur ve yerine yeni bir şoför de atanmamıştır. Turhan Bey, Ünsal'ı çağırır. Bir hafta için kendisiyle Doğu Anadolu'ya gelip gelemeyeceğini sorar. Cevap "Hoca sen emret, ben yılan deliğine gireyim" olur. Baytop "Bu cevap, bir insanın beraber çalıştığı kişilerden alabileceği en büyük ödüldür/q> diyor. Ama fakültenin dekanı, gezi sırasında bir kaza olur ve arabada hasar oluşursa, bunun sorumluluğunu alamayacağını, bu nedenle arabanın emekli olan Ünsal tarafından kullanılmasına izin veremeyeceğini bildirir. Uzun tartışmalar sonucu dekan, Turhan Bey'den arabada meydana gelecek her türlü hasardan sorumlu olacağına dair bir senet aldıktan sonra, izni verir.  
  Baytop bitki toplama gezileriyle ilgili anılarını, "Halen 75000 adetten fazla örnek taşıyan ve Türkiye'nin en zengin herbaryumu olan İstanbul Eczacılık Fakültesi Herbaryumu'ndan yararlanan her kişinin, bu koleksiyonun ne gibi özverilere katlanılarak oluşturulduğu ve Seyit Ünsal gibi birçok kişinin   alın terini  taşıdığını düşünmesini isterim" diyerek bitiriyor.  
   Evdeki müze    Baytop'un hayatındaki ana izleklerden biri koleksiyonculuğu. Topladıkları yalnız bitki örnekleri değil. Evlerinin her köşesi tarihi   ilâç  şişeleri, teraziler, havanlar; yani eczacılıkta kullanılan çeşitli araçlarla dolu. Büfenin üstündeki havanları soruyoruz. Selçuklu döneminden olduğunu söylüyor. Hitit döneminden kalma havanlar ve toprak vazoları gösteriyor, "Bunların hepsi Eczacılık Müzesi'nde kayıtlı" diyor. Eskiden nereye gitse, eczacılıkla ilgili   tarihî  araç-gereci toplamaya uğraşırmış. "Artık toplamıyorum. Bunların hepsi yayımladığım eczacılık tarihi araştırmalarında yer aldı. Merakımı bilen eş-dost hediye ediyor kimilerini" diyor. Salonlarının duvarlarında orijinal kuş resimleri var, Türkiye'nin kuşları. Alman bir hayvan ressamı tarafından yapılmış. Yine duvarlardaki Türkiye florasından bitki resimleri de orijinal, Fransız ressamlarının. "Zaten ben Türkiye'ye ait olmayan bir şeyle uğraşmak istemiyorum" diyor Baytop.  
  Bir de portre var duvarda. Prof. Dr. Şeref Akdik tarafından yapılan, Ord. Prof. Dr. Heilbronn'un yağlıboya resmi. Hem Asuman Hanım, hem de Turhan Bey Heilbronn'un yanında asistan olmuşlar. Heilbronn'un Almanya Münster'deki mezar taşında, "Türkiye'ye hizmet etmiştir" anlamında, ay-yıldız figürü olduğunu belirtiyorlar.  
   